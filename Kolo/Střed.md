# Montáž středového složení a klik Shimano Hollowtech II

Zdroj: < https://www.ivelo.cz/domaci-servis-kol/montaz-stredoveho-slozeni-klik/> 

Do čistých a namazaných závitů v rámu namontujeme pravou misku s ložiskem** (má levý závit, dotahujeme ji tedy proti směru hodinových ručiček). Pro dosažení správné řetězové linie použijeme speciální podložky, které by měly být u klik přiloženy. Posléze našroubujeme levou misku (pravý závit) současně s vnitřní plastovou prachovkou. Pro pevné dotažení použijeme speciální klíč. **Pozor:** Klíč by měl být součástí originálního balení klik, případně přiložen k novému kolu, na němž je tento model namontován. Při samostatné koupi jde o poměrně velkou investici (zhruba 500 Kč).

![ ](./img/35-01.png)

![ ](./img/35-02.png)

Do takto našroubovaných misek vložíme pravou kliku s integrovanou osou** a jemným poklepáním (rukou či dřevěnou paličkou) ji umístíme do správné polohy.

Abychom předešli vyluzování nepříjemných zvuků, drážky jak v klice, tak i na ose důkladně vyčistíme a jemně namažeme vazelínou.

Našroubujeme krytku a za pomoci speciálního utahovacího klíče ji rukou dotáhneme.** Nepoužíváme žádné jiné nářadí.

Na osu nasuneme levou kliku, samozřejmě do správné polohy vůči pravé klice, drážka na ose ostatně ani nedovoluje jiný způsob. Opět poklepeme pro lepší usazení (i zde stačí jen rukou, případně lehce dřevěnou či pryžovou paličkou), současně však přidržujeme pravou kliku, aby se nemohla vysunout z ložisek. **Tip:** Lehké poklepání na kliky je praktické, snáze se usadí do správné pozice a při dotahování není potřeba tolik síly. Jen pozor na poškození povrchu.

Imbusovým klíčem dotáhneme šrouby na levé klice, dotažení by mělo být stejnoměrné. Pozor: Šetřete silou, výrobce doporučuje maximálně 10–15 Nm, aby nedošlo ke stržení závitu a tím znehodnocení celé kliky. Je také dobré utahovat šrouby střídavě, ne jeden zcela a pak teprve druhý.
