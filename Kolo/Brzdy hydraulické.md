# Montáž brzdových destiček
Prvním krokem je demontáž kola z vidlice. Poté vyjmeme destičky z třmene. Ty jsou v něm uchyceny pomocí buď tenkých pružinek (Hayes), nebo osiček či závlaček (Shimano, Hope ...). Doplňuje je navíc rozpěrná pružina vložená mezi destičkami. Hadrem otřeme také prostor okolo pístků. U hydraulického systému od sebe před zpětným nasazením destiček roztáhneme pístky (či jediný pohyblivý pístek od protější části třmene) pomocí tenkého plochého předmětu (vhodný je například kónusový klíč) tak, aby se zcela zasunuly. Jestliže před naším servisním zásahem docházelo ke špatnému oddalování destiček při brždění, posílíme rozpěrnou pružinku – stačí ji lehce roztáhnout pomocí tenkých kleští. Poté vložíme destičky zpět do třmenu, ujistíme se o jejich správném usazení a podle konstrukce konkrétní brzdy zajistíme. Nasadíme kolo, které musí přesně zapadnout do patek. Několikerým stisknutím brzdové páky nastavíme správnou vzdálenost destiček od kotouče. Po otočení kolem by nemělo docházet k jejich vzájemnému kontaktu. Pokud se tak děje, je třeba znovu nastavit třmen (s protiběžnými pístky), nebo také vzdálenost pevné destičky (jednopístkový systém). U mechanických brzd je po namontování nových destiček zapotřebí nastavit krok páky, a to buď stavěcím šroubem, či přenastavením lanka na třmenu (viz. Velo 4/2004), stejně tak i zkontrolovat vzdálenost pevně usazené destičky od kotouče. Opět by po protočení kola nemělo docházet ke škrtání.
