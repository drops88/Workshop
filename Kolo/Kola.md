# Kola

## Jak vycentrovat kolo
[Jak vycentrovat kolo](http://www.youtube.com/watch?v=Eg9ZfzLnTl0)
[Jak vycentrovat kolo](http://www.youtube.com/watch?v=a25vC5zsf6A)
[Jak vycentrovat kolo](http://www.youtube.com/watch?v=aPIeiFzPcrI)
[Jak vycentrovat kolo](http://www.youtube.com/watch?v=TcoSgl3qiHU)

## Poznámky:
Vychyluje-li se ráfek vpravo, povolíme paprsky na pravé straně a přitáhneme na levé (a obráceně). Vychýlení upravujeme postupně jedno po druhém tak jak otáčíme kolem. Povolovat a utahovat paprsky je nejlepší o 90, 180 nebo 270 stupňů otočení matice, podle míry házení a po následné kontrole vidíme zda jsme vylepšili stávající stav, či nikoliv a můžeme se tak snadno vrátit do původního stavu. Po hrubém vycentrování do stran někdy musíme kolo vycentrovat na výšku. V místě kde je boule ven, paprsky dotáhneme. Dotahujeme je v párech, tedy na levé i pravé straně současně. Je-li boule dovnitř, tak paprsky povolíme. Po vycentrování kola na výšku docentrujeme kolo opět stranově. Pak by se mělo točit tak jak má, bez házení do strany i na výšku. Vyzkoušíme zda má vycentrované kolo dotaženy všechny paprsky dostatečně a stejně. Výjimečně se stává, že některé paprsky vykukují z niple ven. Ty je pak nutné zapilovat, aby nepoškodily vložku a duši. Pokud se celý výplet často povoluje, lze tomu zabránit zakápnutím hlaviček niplí lepidlem.

## Správné huštění pneumatik

Nahuštěním pneumatik na správný tlak lze dosáhnout jak zlepšení jízdních vlastností kola, tak zvýšení životnosti pneumatik. Je zcela zřejmé, že na pneumatikách huštěných na vysoký tlak se zmenší jejich valivý odpor a můžeme tedy jet rychleji s menší námahou, ale schopnost tlumit případné nerovnosti je malá. Naopak u podhuštěné pneumatiky je možné dosáhnout dobrého tlumení nerovností a zlepšení stability jízdy. Jaké zvolit nahuštění závisí především na povrchu terénu a volba nižšího tlaku je vhodná v případě blátivého, kamenitého nebo písčitého terénu. Je ale dobré mít na paměti, že podhuštěná pneumatika je více náchylná k proražení například ostrým kamenem.

Já osobně většinou volím při jízdě po lesních a polních cestách tlaky kolem 200 až 250 kPa, přičemž přední kolo hustím na tlak asi o 20 kPa nižší než zadní z důvodu lepšího tlumení při přejezdu nerovností, čímž napomůžu ke snížení únavy rukou od otřesů. Na kvalitním povrchu nebo na silnici je možné hustit na tlaky 400 až 500 kPa. Řídit bychom se také měli údajem o doporučených tlacích, který je uveden na každé pneumatice, na boku pláště. Jde sice o velmi hrubý údaj pohybující se kolem střední hodnoty tlaku, například min. 300 až max. 450 kPa. Samotné opotřebení pneumatik a tím i jejich životnost ovlivní výše tlaku tím, že u podhuštěné se nejdříve opotřebí okraje a u přehuštěné střed pláště. Hodnotu tlaku v pneumatikách nejlépe změříme tlakoměrem určeným pro pneumatiky automobilů, samozřejmě pouze v případě, že máme duše osazeny autoventily. Jelikož se především na výrobcích ze zahraničí často setkáme s různými jednotkami tlaku vzduchu v pneumatikách, uvádím zde přepočet mezi těmito jednotkami: 100 kPa = 0,1 MPa = 1 at = 1 bar = 14,22 psi.

## Jaký zvolit typ dezénu plášťů

Pro horská kola je dnes vyráběno mnoho různých druhů plášťů, které se liší svým dezénem. Každý z dezénů je vhodný pro specifický druh povrchu a liší se jak umístěním vzorku, tak tvrdostí pryžové směsi. Existují tři základní skupiny: pláště určené buďto do těžkých terénů, na silnici, nebo univerzální. Pláště s nejhrubším vzorkem s řídce rozmístěnými výstupky se používají pro jízdu v těžkém terénu s kluzkým a bahnitým povrchem. Pro pevnější terén se volí pláště s hustším a drobnějším dezénem, ale je nutné pamatovat na jejich horší samočistící schopnosti. Pojedete-li po silnici, bude vás doprovázet charakteristický "hukot" kol. Opakem jsou pláště zcela hladké, tzv. typ slick. Ty se nejlépe uplatní na silnici pro svůj malý jízdní odpor, jejich nevýhodou je malá přilnavost k vozovce v případě deště a mokra.

Chcete-li zvolit kompromis mezi oběma typy, pak jsou pro vás nejvhodnější pláště s nepřerušeným středním pruhem a bočními výstupky, které zajistí dobré vedení stopy i v méně náročném terénu, např. na měkkém povrchu. Velké množství plášťů je určeno pro použití na předním i zadním kole. Je možné si zakoupit i pláště určené pouze na jedno z kol. Toto řešení je dáno rozdílnými požadavky na přední nebo zadní plášť. Zatímco přední plášť musí především zajistit dobrou vodící schopnost, stabilitu a přilnavost, zadní plášť by měl mít co nejlepší záběrové vlastnosti. Při samotné montáži plášťů na ráfky je nutné dodržet u jednosměrných plášťů směr jejich otáčení, který je vždy vyznačen na boku pneumatiky šipkou. Před koupí pláště je potřeba si zjistit jeho správnou velikost, která je vyznačena výrobcem na boku pneumatiky. Na pláštích je možné najít dva údaje o rozměru pneumatiky, z nichž první je metrické a druhý palcové označení.

Pro úplnost zde uvedu význam těchto dvou údajů:
- **Metrické označení** např. 54 - 559: 54 = jmenovitá šířka pláště v mm; 559 = jmenovitý průměr ráfku = vnitřní průměr pláště v mm; vnější jmenovitý průměr pneumatiky D = 559 + 2 * 54 = 667 mm
- **Palcové označení** např. 26 x 2: 26 = jmenovitý průměr pneumatiky v palcích; 2 = jmenovitá šířka pneumatiky v palcích
